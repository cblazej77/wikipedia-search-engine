Sowieci – określenie dotyczące mieszkańców ZSRR , a przede wszystkim funkcjonariuszy reżimu komunistycznego tego państwa. Określenie to wywodzi się od rosyjskiego słowa sowiet , po polsku „rada”. Nazwę Imperium Rosyjskie po rewolucji październikowej zastąpiono nazwą ros. Союз Советских Социалистических Республик , co w dosłownym tłumaczeniu na język polski brzmi – Związek Radzieckich (Sowieckich) Socjalistycznych Republik . Historia [ edytuj | edytuj kod ] W 1917 roku w Rosji władzę przejęły rady (ros. sowiety ), które władały na poziomie gmin. Najwyższą władzę w państwie stanowił Sownarkom (skrót od rosyjskiej nazwy Rada Komisarzy Ludowych ). Stąd też wywiodła się nazwa państwa rządzonego przez takie rady (sowiety), a także funkcjonujące w całym zachodnim świecie określenie obywateli tego państwa, nazywanych od tej pory „Sowietami”. Słowo „Sowieci” zastąpiło używane wcześniej i popularne w Polsce określenie „Moskale” , które nie odnosiło się do ideologii komunistycznej . Analogicznie sprawa się miała z pejoratywnym odczuciem wywoływanym przez oba wyrażenia. Narody zagrożone imperializmem najpierw Rosji carskiej, a następnie ZSRR nabrały w sposób naturalny dystansu do agresywnego sąsiada, a same słowa, mające rosyjską etymologię i o pierwotnie neutralnym emocjonalnie charakterze, zyskały negatywne znaczenie. W okresie Polski Ludowej stosowanie przymiotnika sowiecki miało wymiar polityczny. Forma ta była bowiem używana przed II wojną światową , a następnie w prasie emigracyjnej oraz publikacjach drugiego obiegu, a zatem według władz komunistycznych była nacechowana pejoratywnie. Starano się więc wyprzeć ją z języka polskiego, wprowadzając synonim – radziecki . Należy tu wspomnieć, że formę sowiecki oficjalnie stosowano do 1947 roku w Polsce Ludowej. Także w Manifeście PKWN . Forma radziecki już dawniej była używana w Polsce, ale w odniesieniu do rad miejskich i sądów. W takim też znaczeniu odnajdujemy ją w Powszechnym Atlasie Geograficznym Eugeniusza Romera . Na tej podstawie została zaproponowana w miejsce rusycyzmu sowiecki w 1934 roku przez sowietologa Wiktora Sukiennickiego . Do koncepcji Sukiennickiego powrócono z racji politycznych w PRL, wypierając formę sowiecki , niosącą „niepożądany wydźwięk” – sygnalizujący dystans lub wrogość wobec ZSRR. Na straży respektowania takiej „poprawności” stała cenzura . Dyskusja dotycząca funkcjonowania w języku polskim określenia „sowiecki” i jego zamiennika „radziecki” trwała ze szczególnym nasileniem w emigracyjnym środowisku literackim w czasie istnienia PRL-u. Zdecydowanym przeciwnikiem wprowadzanego przez komunistyczne władze siłą przymiotnika „radziecki” był Wojciech Wasiutyński . Marek Jan Chodakiewicz , wspominający rozmowę przeprowadzoną z Wasiutyńskim tuż przed jego śmiercią, konstatuje: Słowo „radziecki”, w języku polskim jest sztuczne i było narzucone przemocą, a jego obieg i popularyzację gwarantowała brutalna cenzura komunistyczna. Do dziś jest symbolem zniewolenia umysłów. Używać słowa „radziecki” to tak, jak pisać o 17 września 1939 roku czy 22 lipca 1944 roku jako o dacie wyzwolenia . Po roku 1989 na polskim rynku wydawniczym zaszły zmiany terminologiczne w niektórych publikacjach. W korespondencji od redaktorów „Wojskowego Przeglądu Historycznego” do Marka Jana Chodakiewicza napisano: „Wracamy do tradycji Polski niepodległej. Nie ma powodu, aby nadal stosować komunistyczną terminologię”. W tekście przesłanym do druku redaktorzy zmienili zapisane w rękopisie autora słowo „radziecki” na „sowiecki” . Oba synonimiczne wyrazy są współcześnie uważane za prawidłowe . Słowo „sowiecki” wpisało się na trwałe w historię i literaturę światową wraz ze swoimi wszystkimi odcieniami emocjonalnymi i znaczeniowymi; jest równoprawne ze słowem „radziecki”. W czasach PRL-u używane było też określenie „Radzianie”, zwłaszcza przez funkcjonariuszy partyjnych . Opinie językoznawców [ edytuj | edytuj kod ] Polski językoznawca Witold Doroszewski tak oto wypowiadał się na temat funkcjonującego w języku polskim określenia sowieci : Sowieci jest już zupełnie rozpowszechniona w języku polskim jako określenie obywateli Związku Sowieckiego. Mirosław Bańko w swojej publikacji Inny słownik języka polskiego PWN (tom 2) podaje taką definicję wyrazu Sowieci: Sowieci to obywatele byłego ZSRR. Słowo dzisiaj potoczne, wyrażające niechęć, czasem pisane małą literą. Zobacz też [ edytuj | edytuj kod ] naród radziecki sowietologia homo sovieticus Przypisy [ edytuj | edytuj kod ] ↑ Franciszek Ancewicz: Stalinowska koncepcja państwa na tle ewolucji ustrojowej Związku Socjalistycznych Republik Sowieckich . Lublin: Instytut Europy Środkowo-Wschodniej, 2001, s. 145, 149, 250. ISBN 83-85854-71-1 . ↑ Eugeniusz Romer (red.): Powszechny Atlas Geograficzny . ( Przykładowa mapa z wydania w 1930 ) ↑ Marek Jan M.J. Chodakiewicz Marek Jan M.J. , Wgląd w zniewolony umysł – sowiecki czy radziecki? , „Tygodnik Solidarność”, 39 (1095), Salon 24 Niezależne forum publicystów, 25 września 2009 [dostęp 2012-02-29] . Brak numerów stron w czasopiśmie ↑ Występowanie wyrazu sowieci , we współczesnych publikacjach i opracowaniach naukowych [1] ↑ Tomasz Szarota : Komunizm: ideologia, system, ludzie . Wydawn. NERITON, Instytut Historii PAN, 2001, s. 19, 392. ISBN 83-86842-87-3 , ISBN 978-83-86842-87-2 . ↑ Witold Doroszewski : Rozmowy o języku Tom 1-3 . Radiowy Instytut Wydawniczy, 1948, s. 212. ↑ Mirosłwa Bańko: Inny słownik języka polskiego . Warszawa: Wydawn. Nauk. PWN, 2000, s. 1423. ISBN 83-01-12826-7 , ISBN 978-83-01-12826-5 . Bibliografia [ edytuj | edytuj kod ] Praca zbiorowa: Wielka ilustrowana encyklopedja powszechna Tom XVI . Kraków: Wydawnictwo Gutenberga, 1929-1938, s. 145. ISBN 83-86-381-13-2 /Reprint – Warszawa 1995/. Orgelbrand Maurycy : Słownik języka polskiego . Wilno: 1861. Brak numerów stron w książce Stanisław Szober : Słownik poprawnej polszczyzny . Warszawa: PWN, 1948. Brak numerów stron w książce Witold Doroszewski : Rozmowy o języku . T. 1-3. Radiowy Instytut Wydawniczy, 1948, s. 212. Źródło: „ https://pl.wikipedia.org/w/index.php?title=Sowieci&oldid=71080754 ”